# Woordvolgorde & eenvoudige zinnen

**Kaltxì**! Hallo! En welkom bij de eerste les uit de Vereenvoudigde Grammatica-serie.

In deze les behandelen we een paar basiselementen uit de grammatica, waarmee je als beginner direct eenvoudige zinnen kunt maken.

**Makto ko!**

## Inhoud

### [Woordvolgorde](#1)

### [De eenvoudigste zinnen](#2)

### [De l- en t-uitgangen](#3)

### [Woordenlijst](#v)

<span id="1">
</span>

## Woordvolgorde

De woordvolgorde in het Nederlands ligt in de meeste gevallen vast. In de eenvoudigste zinnen is hij altijd hetzelfde: eerst het _onderwerp_, dan het _werkwoord_, en dan - als dat er is - het _lijdend voorwerp_. (Dit heet ook wel de _SVO-volgorde_, naar het Engels _subject, verb, object_.) Bijvoorbeeld:

> Ze rent. (_onderwerp, werkwoord_)

> Hij kookt een maaltijd. (_onderwerp, werkwoord, lijdend voorwerp_)

In het Na'vi is de woordvolgorde juist erg flexibel, in tegenstelling tot de vaste woordvolgorde in het Nederlands. Bijvoorbeeld:

- **Poe tul.**
- _Ze rent._

betekent hetzelfde als:

- **Tul poe.**
- _Ze rent._

<span id="2">
</span>

## De eenvoudigste zinnen

De eenvoudigste en makkelijste zinnen in het Na'vi bestaan uit twee woorden, zoals in het voorbeeld hierboven. Je hoeft daarvoor slechts twee simpele stappen te volgen:

1. Zoek in het woordenboek een zelfstandig naamwoord om te gebruiken als het onderwerp. (Zelfstandige naamwoorden worden aangegeven met _n._ en voornaamwoorden worden aangegeven met _pn._)
2. Zoek in het woordenboek een werkwoord om te gebruiken. (Werkwoorden worden, afhankelijk van het type, aangegeven met _v._, _vin._, _svin._, _vim._, _vtr._ of _vtrm._)

De volgorde van deze twee woorden maakt dus niet uit, zoals in het volgende voorbeeld:

- **Payoang slele.**
- _De vis zwemt._

of

- **Slele payoang.**
- _De vis zwemt._

Het woord dat in een zin achteraan komt, is meestal het woord dat in de zin de meeste nadruk krijgt.

<span id="3">
</span>

## De l- en t-uitgangen

In alle voorgaande zinnen was er slechts één zelfstandig naamwoord en één werkwoord, die we rechtstreeks uit het woordenboek haalden, zonder aanpassingen. Maar wat doen we als er twee (of meer) zelfstandige naamwoorden bij het werkwoord horen?

In het Nederlands geeft de woordvolgorde aan wat de rol is van de mensen of dingen in de zin. Vergelijk bijvoorbeeld de volgende twee zinnen:

> Peyral ziet een dier. (_onderwerp: Peyral, lijdend voorwerp: een dier_)

> Een dier ziet Peyral. (_onderwerp: een dier, lijdend voorwerp: Peyral_)

Zoals je ziet draaien de rollen om door te veranderen welk zelfstandig naamwoord voor en achter het werkwoord komt.

Maar in het Na'vi is, zoals we zeiden, de woordvolgorde in een zin zoals deze geheel vrij, dus de woordvolgorde zegt niets over de rollen. In plaats daarvan gebruikt het Na'vi _naamvallen_: kleine veranderingen aan de woorden zelf, om bij te houden welk woord welke rol heeft. De zinnen hierboven kunnen als volgt vertaald worden:

- **Peyralìl tse'a ioangit.**
- Peyral-ìl tse'a ioang-it.
- _Peyral ziet een dier._

Zoals je ziet markeert de **-ìl**-uitgang **Peyral** als het _onderwerp_ en markeert de **-it**-uitgang **ioang** als het _lijdend voorwerp_.

- **Peyralit tse'a ioangìl.**
- Peyral-it tse'a ioang-ìl.
- _Een dier ziet Peyral._

Merk op dat de woordvolgorde hier hetzelfde blijft, maar de rollen zijn nu omgedraaid, simpelweg omdat de **-ìl**- en **-it**-uitgangen omgewisseld zijn.

Een bekend voorbeeld van dit soort zinnen is:

- **Oel ngati kame.**
- Oe-l nga-ti kame.
- _Ik Zie je._

In het Na'vi wordt deze volgorde van _onderwerp, lijdend voorwerp, werkwoord_ behoorlijk vaak gebruikt. Hier zien we ook andere vormen van **-ìl** en **-it**, namelijk **-l** en **-ti** (naast **-it** en **-ti** is er overigens ook nog **-t**). Deze alternatieve vormen zijn er om woorden makkelijker te kunnen uitspreken.

Om een zin van dit type te maken, volg je de volgende stappen:

1. Zoek het werkwoord dat je wilt gebruiken. **Dit werkwoord moet gemarkeerd zijn als _vtr._ of _vtrm._** (Als dat niet zo is, wil het werkwoord geen lijdend voorwerp bij zich hebben, dus kun je **-l** en **-t** niet gebruiken.)
2. Zoek een zelfstandig naamwoord om te gebruiken als het onderwerp: degene die de actie uitvoert. Voeg **-l** of **-ìl** toe aan het einde (**-ìl** als het zelfstandig naamwoord eindigt op een medeklinker; **-l** als het eindigt op een klinker).
3. Zoek een zelfstandig naamwoord om te gebruiken als het lijdend voorwerp: degene die het doel is van de actie. Voeg **-t**, **-it** of **-ti** toe aan het einde (**-t** als het zelfstandig naamwoord eindigt op een klinker; **-it** als het eindigt op een medeklinker; **-ti** is altijd correct).

Deze drie woorden kunnen in iedere volgorde staan. Nogmaals, het laatste woord in een zin krijgt meestal de meeste nadruk.

<span id="v">
</span>

## Woordenlijst

Na'vi       | Nederlands
----------- | ---------------------------------
**poe**     | pn. _zij_
**tul**     | vin. _rennen_
**payoang** | n. _vis_
**slele**   | vin. _zwemmen_
**Peyral**  | prop. n. (_een vrouwennaam_)
**tse'a**   | vtr. _zien_
**ioang**   | n. _dier_
**oe**      | pn. _ik_
**nga**     | pn. _jij_
**kame**    | vtr. _Zien (diep, spiritueel)_
